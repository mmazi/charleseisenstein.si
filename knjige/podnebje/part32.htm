<!DOCTYPE html>
<html xml:lang="sl" lang="sl" xmlns="http://www.w3.org/1999/xhtml" xmlns:h="http://www.w3.org/1999/xhtml">
<head>
<meta http-equiv="content-type" content="text/html; charset=utf-8"/>
<link rel="stylesheet" href="https://fonts.googleapis.com/css?family=Exo"/>
<link rel="stylesheet" href="https://fonts.googleapis.com/css?family=Noto Serif"/>
<link rel="stylesheet" href="https://fonts.googleapis.com/css?family=Noto Sans"/>
<title>Na čigavi strani sem?</title>
<link href="../../document.css" rel="stylesheet" type="text/css"/>
</head>
<body>
<header>
<img src="../../media/cropped-Charles-Eisenstein-Logo_2022_color-1.png" id="cepng" alt="Charles Eisenstein"/>
</header>
<h1>Podnebje – Nova zgodba</h1>
<div class="book-content">
<div class="nav">
<nav>
<strong>Poglavja</strong>
<ul>
<li>
<a href="part16.htm">Prolog: Izgubljen v blodnjaku</a>
</li>
<li class="chapter">1. poglavje: Kriza bivanja</li>
<li>
<a href="part19.htm">Izgubljena resnica</a>
</li>
<li>
<a href="part20.htm">Identiteta ‘drugih’</a>
</li>
<li>
<a href="part21.htm">Boj</a>
</li>
<li class="chapter">2. poglavje: Onkraj podnebnega fundamentalizma</li>
<li>
<a href="part24.htm">Kaj sploh šteje?</a>
</li>
<li>
<a href="part25.htm">Sprevržene posledice ogljičnega redukcionizma</a>
</li>
<li>
<a href="part26.htm">Družbeno ozračje</a>
</li>
<li>
<a href="part27.htm">Prenagljena določitev vzroka</a>
</li>
<li>
<a href="part28.htm">Vzrok vseh vzrokov</a>
</li>
<li>
<a href="part29.htm">Tam, kjer biva predanost</a>
</li>
<li class="chapter">3. poglavje: Spekter mnenj o podnebju in še več</li>
<li>
<a href="part32.htm" class="current">Na čigavi strani sem?</a>
</li>
<li>
<a href="part33.htm">Pokukajmo v svet skepticizma</a>
</li>
<li>
<a href="part34.htm">Konec sveta</a>
</li>
<li>
<a href="part35.htm">Institut znanosti</a>
</li>
<li>
<a href="part36.htm">Napačna razprava</a>
</li>
<li class="chapter">4. poglavje: Paradigma vode</li>
<li>
<a href="part39.htm">Pogled iz drugega zornega kota</a>
</li>
<li>
<a href="part40.htm">Gozdovi in drevesa</a>
</li>
<li>
<a href="part41.htm">Organi Gaje</a>
</li>
<li>
<a href="part42.htm">Pet tisoč let podnebnih sprememb</a>
</li>
<li class="chapter">5. poglavje: Ogljik z vidika ekosistemov</li>
<li>
<a href="part45.htm">Ogljik, prst in življenje</a>
</li>
<li>
<a href="part49.htm">Obsedenost z izpusti</a>
</li>
<li>
<a href="part50.htm">Zabloda o geoinženiringu</a>
</li>
<li>
<a href="part51.htm">Kult količine</a>
</li>
<li class="chapter">6. poglavje: Pogodba s hudičem</li>
<li>
<a href="part54.htm">Nevarnosti pripovedi o globalnem segrevanju</a>
</li>
<li>
<a href="part55.htm">Vzroki za pasivnost</a>
</li>
<li>
<a href="part56.htm">Zakaj naj bi imel rad svojega sina?</a>
</li>
<li>
<a href="part57.htm">Trgovina z naravo</a>
</li>
<li>
<a href="part58.htm">Pravice narave</a>
</li>
<li class="chapter">7. poglavje: Revolucija je ljubezen</li>
<li>
<a href="part61.htm">V nosorogu se zrcali vse</a>
</li>
<li>
<a href="part62.htm">Betonski svet</a>
</li>
<li>
<a href="part63.htm">Razmere, ki tlakujejo pot naši izbiri</a>
</li>
<li class="chapter">8. poglavje: Regeneracija</li>
<li>
<a href="part66.htm">Ozdravljanje zemlje</a>
</li>
<li>
<a href="part67.htm">Zakaj regenerativno kmetijstvo ostaja na obrobju?</a>
</li>
<li>
<a href="part68.htm">Nahraniti lačen planet</a>
</li>
<li>
<a href="part69.htm">Ozdravitev vode</a>
</li>
<li>
<a href="part70.htm">Vzajemna potreba ljudi in planeta</a>
</li>
<li>
<a href="part71.htm">Skrb za divjino</a>
</li>
<li class="chapter">9. poglavje: Energija, prebivalstvo in razvoj</li>
<li>
<a href="part74.htm">Paradigma moči</a>
</li>
<li>
<a href="part75.htm">Pomen razvoja</a>
</li>
<li>
<a href="part76.htm">Prehod v obilje</a>
</li>
<li>
<a href="part77.htm">Število prebivalstva</a>
</li>
<li class="chapter">10. poglavje: Denar in dolg</li>
<li>
<a href="part80.htm">Igra glasbeni stoli</a>
</li>
<li>
<a href="part81.htm">Nujnost rasti</a>
</li>
<li>
<a href="part82.htm">Razvoj in dolg</a>
</li>
<li>
<a href="part83.htm">Hinavščina</a>
</li>
<li>
<a href="part84.htm">Elementi ekološkega gospodarstva</a>
</li>
<li class="chapter">11. poglavje: Srčna zadeva</li>
<li>
<a href="part87.htm">Verujemo v znanost</a>
</li>
<li>
<a href="part88.htm">Če bi vedeli, da čuti</a>
</li>
<li>
<a href="part89.htm">Moč zemlje</a>
</li>
<li>
<a href="part90.htm">Ponovna oživitev resničnosti</a>
</li>
<li class="chapter">12. poglavje: Most do živega sveta</li>
<li>
<a href="part92.htm">Most do živega sveta</a>
</li>
<li class="chapter">Spremna besedila</li>
<li>
<a href="part95.htm">Drugače povedana zgodba, <i>dr. Lučka Kajfež Bogataj</i>
</a>
</li>
<li>
<a href="part98.htm">Intimni in analitični vpogled v živo presežnost narave, <i>Andrej Detela</i>
</a>
</li>
<li>
<a href="part99.htm">Od okoljeverstva k okoljevarstvu, <i>Nara Petrovič</i>
</a>
</li>
<li>
<a href="part102.htm">Sporočilo, ki deluje: veliko upanje, <i>ddr. Alenka Lena Klopčič</i>
</a>
</li>
<li class="chapter">Viri</li>
<li>
<a href="part105.htm">Viri</a>
</li>
</ul>
</nav>
</div>
<div class="book-text">
<h2>3. poglavje: Spekter mnenj o podnebju in še več</h2>
<h3>Na čigavi strani sem?</h3>
<p>Ker sem bil v prejšnjem poglavju kritičen do prevladujoče pripovedi o podnebnih spremembah, se bralec morda sprašuje, na čigavi strani sem. V vojni je to vedno najpomembnejše vprašanje. Ali se kljub svoji kritiki redukcionizma še vedno strinjam z osnovnim načelom, da izpusti ogljika resno in neposredno ogrožajo podnebje? Ali pa sem morda t. i. zanikovalec podnebnih sprememb? Katero stran podpiram v ‘boju’ proti podnebnim spremembam'?</p>
<p>Ko bom podrobneje razložil kritiko, v katero sem se spustil v prejšnjem poglavju, bo postalo jasno, da je to napačno vprašanje – da se ne osredotoča na pravo stvar, da je napačno to, kar sporoča med vrsticami, in da je napačen svetovni nazor, na katerem temelji. Za zdaj lahko rečem, da ta knjiga izraža hkrati dvom in alarmira. Dvomi o nekaterih vidikih prevladujoče pripovedi o podnebnih spremembah, vendar se tudi strinja, da človekove dejavnosti zaskrbljujoče škodijo ekosferi. Pravzaprav se nagibam k skrajnemu stališču, da je ekološka kriza zelo resna. Napotki v tej knjigi se delno ujemajo z običajnim zavzemanjem za boj proti podnebnim spremembam in ga v nekaterih vidikih močno presegajo, čeprav iz drugačnih razlogov in z drugačnimi motivi. Zato upam, da bodo moji argumenti prepričali tudi tiste, ki ne verjamejo v antropogeno globalno segrevanje. Tisti, ki vanj verjamejo, pa bodo v tej knjigi
morda spoznali
 nove politične strategije in konkretne napotke za spoprijemanje s podnebnimi spremembami v okviru širše okoljske regeneracije.</p>
<p>Ko bom razčlenil običajni spekter mnenj o podnebnih spremembah, se bo pokazalo, da način razpravljanja zastira nekaj, kar je pomembnejše od tega, katera stran ima prav. Kot pri številnih vprašanjih z zelo nasprotujočimi si stališči so prav prikrite domneve, ki so značilne za obe strani in o katerih nobena stran ne podvomi, najpomembnejše, in nam lahko najbolj učinkovito odprejo nova obzorja.</p>
<p>Med temi prikritimi domnevami sta strinjanje o tem, kaj je pomembno in kaj sploh ni predmet razprave. Naj navedem primer z drugega področja: v politični razpravi o priseljevanju ena stran pravi, naj se priseljencem vstop prepreči, druga stran pa, naj se jih spusti v državo, vlade pa v določenem trenutku uvedejo politiko, s katero dosežejo nekaj vmes. Nobena stran pa se pri tem ne vpraša: <i>»Zaradi katere politike je življenje v drugih krajih tako nevzdržno, da ljudje tvegajo življenje, zapustijo družine in se odpravijo na pot?« </i>Obe strani se strinjata, da ne bosta razpravljali o vojaškem imperializmu, neoliberalnih trgovinskih politikah in globalnem režimu dolgov, ali pa se teh problematik sploh ne zavedata. Brez spremembe na tej ravni pa vprašanja priseljencev nikoli ne bo mogoče ustrezno rešiti. Burna prevladujoča razprava vso pozornost preusmerja od temeljnih vzrokov k površinskim
simptomom, s čimer se ohranja dosedanje stanje. Takšna je večina pogovorov z zelo nasprotujočimi si stališči, tako v politiki kot v skupnostih ali med zakoncema. Tako se ves čas vrtimo v krogu, s čimer ublažimo in preusmerimo nezadovoljstvo, resničnega problema pa se sploh ne lotimo. Resnični problem je ponavadi bolj neprijeten, saj
 ne vključuje le demoniziranega nasprotnika, ampak tudi nas.</p>
<p>Pripravil sem oris običajnega spektra mnenj o podnebnih spremembah; kot boste lahko videli, vključuje stališča, ki se zdijo precej skrajna in si celo nasprotujejo. Vendar to ne drži. Čeprav se zdi, da si nasprotujejo, jih združujejo prikrita strinjanja, in prav zaradi teh strinjanj je problem nerešljiv. Zadeve se moramo lotiti povsem drugače – pomakniti se moramo izven običajnega spektra mnenj, kamor nas bo sčasoma usmerila tudi ekološka kriza.</p>
<ol>
<li>
<b>Podnebni skepticizem. </b>Ta vztraja, da podnebnih sprememb, zlasti globalnega segrevanja, sploh ni, če so, pa vzrok zanje večinoma ni človekova dejavnost. Če podnebne spremembe lahko pripišemo človekovi dejavnosti, pa tako ali tako ne predstavljajo nevarnosti. Včasih se na istem spletišču skeptikov hkrati pojavijo vsa tri stališča. Zadnje čase so tudi najmanjša odstopanja od splošno sprejetega stališča o podnebnih spremembah označena kot ‘zanikovanje’.</li>
<li>
<b>Tehnološki optimizem. </b>Podnebne spremembe so še en izziv, ki ga bomo premagali z zmagovitim pohodom tehnologije. Z geoinženiringom in alternativnimi energetskimi tehnologijami bomo zmanjšali izpuste toplogrednih plinov in našli druge načine za ohlajanje ozračja. Človekova ustvarjalnost nima meja, rešimo lahko vsak problem, če smo le dovolj domiselni. Pomembno je le, da se osredotočimo na te probleme, si prizadevamo za iskanje rešitev ter se z znanostjo in s finančnimi sredstvi lotimo najnovejšega izziva človeštva.</li>
<li>
<b>Podnebna ortodoksnost. </b>Izgorevanje fosilnih goriv resno ogroža človeštvo in planet. Če ne bomo hitro zmanjšali izpustov in omejili segrevanja na največ 2 °C, lahko v prihodnje pričakujemo višanje morske gladine, ekstremne vremenske pojave, poplave in suše, slabe letine, lakoto in množična preseljevanja ter uničenje morskih in kopenskih ekosistemov. Zato moramo čimprej opustiti uporabo fosilnih goriv, jih nadomestiti z ogljično nevtralnimi energetskimi tehnologijami ter spodbujati gospodarsko politiko trajnostnega razvoja in zelene rasti. Čas za ukrepanje se izteka, zato je treba pohiteti.</li>
<li>
<b>Podnebna pravičnost in sistemska sprememba. </b>To stališče se približa globljemu radikalizmu. Skladno z njim so podnebne spremembe neločljivo povezane z našim gospodarskim sistemom in z raznimi institucijami družbenega zatiranja. Podnebne spremembe niso le okoljsko vprašanje, ampak tudi vprašanje, povezano z družbo, raso in gospodarstvom. Poleg tega odvisnost sistema od dobička iz industrijskega gospodarstva, ki temelji na fosilnih gorivih, pomeni, da je podnebne spremembe mogoče reševati le tako, da se najprej spremeni kapitalizem, kot ga poznamo.</li>
<li>
<b>Podnebni katastrofizem. </b>Glede na to stališče je dejansko že prepozno, da bi preprečili katastrofalne podnebne spremembe, razen morda s takojšnjim odzivom, ki bi daleč presegel vse, kar si s političnega vidika danes lahko zamislimo (a verjetno tudi to ne bi bilo dovolj). Zmernejši teoretiki napovedujejo dramatičen propad družbe: nenaden upad populacije, družbenopolitične nemire in veliko tehnološko nazadovanje. Ekstremisti pa pričakujejo, da se bo v naslednjih nekaj desetletjih temperatura zvišala za 6 do 10 °C, kar bi pomenilo konec civilizacije in verjetno izumrtje človeške vrste. Nekateri, na primer Guy McPherson, napovedujejo, da bo človeška vrsta v naslednjih desetih letih izumrla.<span class="note-number">[<a id="enref1" href="#en1">1</a>]</span>
</li>
</ol>
<p>Kaj bi tako raznolika stališča sploh lahko imela skupnega? Za začetek se vsa osredotočajo na toplogredne pline in globalne temperature. Po prepričanju nekaterih naj ti sploh ne bi bili problem, drugi pa trdijo, da zaradi njih grozi konec civilizacije. Vsa stališča se strinjajo s splošnim konsenzom, da so podnebne spremembe in ogljik v središču varstva okolja.</p>
<p>Temu primerno se skeptiki (vsaj večina, ne vsi) tako kot na utečeno pripoved o antropogenem globalnem segrevanju požvižgajo tudi na skrb za naravo. Podobno se alarmisti tako močno osredotočajo na antropogeno globalno segrevanje, da povsem nehote prezrejo druga okoljska vprašanja (da sploh ne omenjam družbenih vprašanj).</p>
<p>Zaradi intenzivnosti in razširjenosti razprav o tej problematiki nam ne ostane nič energije za vprašanja, kot so ohranjanje prostoživečih vrst in habitatov, strupeni in jedrski odpadki, erozija tal, usihanje vodonosnikov in podobno. Tragično pri tem je, kot bom pojasnil, da so prav ta druga vprašanja prikrita gonilna sila podnebne nestabilnosti. Podnebne spremembe so posledica degradacije ekosistemov, ki se je začela pred vsaj pet tisoč leti in je vrhunec dosegla danes. Izhajajo iz prevladujočega temeljnega odnosa med civilizacijo in naravo.</p>
<p>Podnebne spremembe nas pozivajo k oblikovanju drugačnega odnosa, v katerem se bodo planet ter vsi kraji, ekosistemi in vrste na njem priznavali kot sveti – ne le z vidika našega dojemanja in filozofije, temveč tudi v našem dejanskem odnosu. Najmanj to je potrebno, da se obvarujemo pred okoljsko krizo, ki nam preti. Pri tem moramo večino svoje pozornosti nameniti temu, da tako na regionalnem kot na lokalnem nivoju prispevamo k izboljšanju tal, vode in biotske raznovrstnosti. Problema ne bodo rešila neskončna fotovoltaična polja na uničeni zemlji. Celotna civilizacija mora postati enotna v cilju obnoviti lepoto, zdravje in življenje vsega, kar je bilo uničeno med <i>vzponom človeštva</i>.</p>
<p>Na vseh ravneh v razpravah prevladuje vprašanje ogljika. Zdi se, da večina skeptikov (a tudi v tem primeru ne vsi) želi, da bi okoljski problem v celoti izginil, in upa, da bomo lahko z zanikanjem problema podnebnih sprememb spet neomejeno plenili po planetu. Podnebni fundamentalisti pa kljub svoji načelni naklonjenosti do drugih okoljskih vprašanj le-ta v praksi prav tako spregledajo, kar posredno dovoljuje vsakršno ekološko plenjenje, pri katerem ne nastaja CO<span class="sub">2</span>.</p>
<p>S tem želim poudariti, da je del problema že sam okvir razprave. Ta okvir razprave, ki izhaja iz zgodbe o ločenosti, vključuje:</p>
<ul>
<li>dojemanje narave kot ‘okolja’ in s tem kot ločene od nas;</li>
<li>domnevo, da na podnebje vplivajo predvsem globalni geomehanski procesi (sončno sevanje, atmosferski plini, vrtenje Zemlje, temperaturne razlike med polom in ekvatorjem itd.), ne pa življenjski procesi;</li>
<li>mehanicistično dojemanje narave kot izjemno zapletenega stroja;</li>
<li>prednost kvantitativnega pristopa k znanju;</li>
<li>vrednotenje drugih bitij glede na praktični utilitarizem – koliko je njihova uporaba dejansko koristna za nas;</li>
<li>prepričanje, da je človek edini subjekt na tem planetu, ki deluje povsem zavestno.</li>
</ul>
<p>Te domneve odkrito in prikrito vplivajo na današnja znanstvena dognanja in politiko o podnebju, od oblikovanja osnovnih raziskovalnih vprašanj do političnih argumentov o podnebju ter prednostnega razvrščanja pri financiranju, v tehnologiji, kmetijstvu in industriji. Z njimi se strinjajo tako alarmisti kot skeptiki, kar ni presenetljivo, saj na istih domnevah temelji tudi civilizacija, kot jo poznamo. Problem in trenutni pristopi k reševanju tega problema imajo skupen izvor. Prav zato je potreben drugačen okvir.</p>
<p>Z drugimi, bolj prodornimi besedami – sploh ni pomembno, ali imajo skeptiki prav ali ne, saj nas že domneve, na katerih temelji razprava, obsojajo na strašno prihodnost. Zato bi rad predlagal nov okvir razprave:</p>
<ul>
<li>Zemlja je živ organizem.</li>
<li>Vsak biom, lokalni ekosistem in vrsta na edinstven način prispevajo k zdravju in odpornosti celote; to so organi in tkiva Gajinega organizma.</li>
<li>Vsa bitja – rastline in živali, prst, reke, oceani, gore, gozdovi itd. – si zaslužijo biti spoštovani kot živi, čuteči subjekti in ne le kot stvari.</li>
<li>Vsako dejanje, ki škodi neokrnjenosti planeta ali bitij na njem, <i>neizogibno </i>škoduje tudi ljudem, ne glede na to, ali so vzročne povezave teh škodljivih vplivov jasne ali ne.</li>
<li>Podobno zdrav planet pozitivno vpliva na fizično in duhovno zdravje človeštva.</li>
<li>Duhovno ozračje, ki zajema naša prepričanja, odnose in mite, je tesno povezano z Zemljinim ozračjem.</li>
<li>Enako se Zemljino ozračje odraža tudi v političnem in družbenem ozračju – in obratno.</li>
<li>Namen človeštva je, da s svojimi darovi prispeva k lepoti, živosti in evoluciji Zemlje.</li>
</ul>
<p>Medsebojno povezane krize našega časa, vključno z ekološko krizo, so iniciacija naše civilizacije. Iniciacija nas bo popeljala k sistemu prepričanj, ki sem ga ravnokar opisal.</p>
<p>Ali si lahko predstavljate, kako bi bila videti družba, ki bi ta prepričanja udejanjala v kmetijstvu, tehnologiji in gospodarstvu? Trenutna ‘zelena' politika bi bila v primerjavi s tem videti prav bedna. Okoljevarstvena politika mora danes pluti proti toku zgodbe o ločenosti. Okoljevarstveno gibanje vse svoje moči usmerja v veslanje, a ladjo kljub temu odnaša v drugo smer, saj se splošno stanje planeta še naprej slabša. Dobrih petdeset let po sprejetju zakona o čistem zraku <i>(leta 1963 v ZDA, op. prev.) </i>je onesnaženost celotnega planeta slabša kot kadarkoli prej. Dobrih štirideset let po sprejetju zakona o čistih vodah <i>(leta 1972 v ZDA, op. prev.) </i>je v morju več plastike kot rib. Dobrih štirideset let po sprejetju zakona o ogroženih vrstah <i>(leta 1973 v ZDA, op. prev.) </i>se biotska raznovrstnost na Zemlji naglo zmanjšuje. Poleg tega se po več desetletjih
podnebnih sporazumov podnebno neravnovesje še naprej povečuje.
</p>
<p>Ali je rešitev to, da skušamo še bolj silovito veslati? V primeru, da toka ni mogoče preusmeriti, se to zdi edino upanje. A tu metafora pade, saj tok ni neka samovoljna sila narave ali človeške narave, kot da smo gensko nagnjeni k uničenju sveta. Nasprotno, tok sestavljajo sistemi, ki jih je ustvaril človek: na prvem mestu finančni sistem, pa tudi naši vladni, znanstveni, tehnološki, izobraževalni in verski sistemi. Kar je človek ustvaril, lahko tudi odpravi.</p>
<p>In ni nepomembno, kako se lotimo odpravljanja teh sistemov. Morali bi podvomiti o pripovedih o reševanju sveta, saj so v preteklosti taki podvigi povzročili več škode kot koristi. Neizogibno, in še posebej, kadar zahtevajo takojšnje ukrepanje, se oprejo na obstoječe dejavnike, ki so na voljo: na obstoječe institucije s politično močjo, na obstoječe gospodarske mehanizme, na obstoječe tehnološke metode in na obstoječo miselnost. Pri organizaciji hitrega in obsežnega ukrepanja ponavadi institucijam, ki so že tako ali tako vplivne, damo še več moči. Pogledati moramo onkraj obstoječih institucij, miselnosti, tehnologij in gospodarskih mehanizmov, ki so vsi del problema. Pred nami so negotovi časi in novo družbeno ozemlje, na katerem bomo odkrili nepričakovane oblike in izraze človeške ustvarjalnosti.</p>
<p>Ponudim pa lahko vodilno načelo. Delovanje našega sistema je usklajeno s še globjim tokom, in sicer z našo civilizacijsko mitologijo: z zgodbami, s pomeni, z dojemanji in z dogovori, ki skupaj tvorijo to, za kar mislimo, da je resničnost. Ozdravitev sveta ne sme izhajati in ne bo izhajala iz <i>mitologije ločenosti</i>, ki nas je pripeljala v slepo ulico.</p>
<hr class="wp-block-separator"/>
<p>
<strong>Končna opomba</strong>
</p>
<p class="end-note">[<a href="#enref1" id="en1">1</a>]  V začetku leta 2017 sem ga poslušal, ko je z gotovostjo napovedal, da bo človeška vrsta izumrla v dveh do štirih letih.</p>
</div>
</div>
<nav class="fw-bck">
<hr/>
<p class="forward-back">
<a href="part29.htm">&lt; Nazaj</a>
<a href="part33.htm">Naprej &gt;</a>
</p>
<hr/>
</nav>
<footer>
<nav>
<a href="mailto:matija.mazi@gmail.com">Kontakt</a>
</nav>
<div id="footer-title">
<a href="https://charleseisenstein.org/">Charles Eisenstein</a>
</div>

    Vsebina te strani je pod licenco
    <a href="https://creativecommons.org/licenses/by/4.0/legalcode.sl">Priznanje avtorstva 4.0 Mednarodna</a>
    (<a href="https://charleseisenstein.org/">charleseisenstein.org</a>).
    Dovoljeno je kopiranje in deljenje.
</footer>
</body>
</html>
